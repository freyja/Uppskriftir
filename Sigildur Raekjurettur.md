
# Sígildur Rækjuréttur

_Kaldir brauðréttir eru alltaf vinsælir á hlaðborð, hvort sem er að ræða kaffiveislu eða kalt matarborð._

 * 200 g rækjur
 * 4 sneiðar skinka
 * 3 harðsoðin egg
 * 1 dós sýrður rjómi 
 * 5 msk. majones
 * 3 msk. franskt sinnep
 * 2 tsk. karrí
 * 6 brauðsneiðar (heilhveiti- eða franskbrauð)
 * 1/2 dós kurlaður ananas
 
Grænmeti til skrauts og jafnvel harðsoðið egg

Eggin eru skorin smátt og hrærð út í sýrða rjómann, majonesið, sinnepið og karríið. Hluti af hrærunni er settur í botninn á formi eða fati. Brauðsneiðarnar lagðar ofan á. Ananasinum, ásamt safanum, dreift yfir. Skinkan sem skorin hefur verið í smábita kemur næst. Þar ofan á afgangurinn af hrærunni sem fyrst var búinn til. Þá loks er komið að rækjunum. Þeim er raðað fallega yfir allt saman og fatið skreytt með tiltæku grænmeti og jafnvel eggjabátum.

